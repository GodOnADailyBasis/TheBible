Wstęp do pięcioksięgu

Pięcioksiąg, znany też z grecka Pentateuchem, a przez tradycję palestyńską Tora (=Prawo), nazwę swą zawdzięcza częściowo kodeksom Prawa, które się tam mieszczą, a częściowo podziałowo na pięć ksiąg. Nazwy poszczególnych ksiąg zaczerpnięto z pierwszych słów (tradycja palestyńska) lub nadano im specjalne nazwy, zgodne z ich treścią.

KSIĘGA RODZAJU - poza genealogiami Adama, Noego i Sema - zawiera dzieje ludzkości podane tylko epizodycznie (1 - 11): stworzenie świata, stan szczęścia, upadek pierwszych rodziców, zbrodnię Kaina, potop, przeklęcie Chama, budowę wieży Babel, oraz (12 - 50) opis dziejów patriarchów: Abrahama, Izaaka, Ezawa, i jego rodziny, oraz dzieje Jakuba i losy jego syna Józefa aż do wejścia klanu Jakubowego do Egiptu.

KSIĘGA WYJŚCIA - zmierza do najważniejszego epizodu - zawarcia przymierza Boga z narodem izraelskim (19, 1 - 24, 8). Początkowo dzieje narodu w Egipcie, szereg epizodów związanych z osobą Mojżesza (2 - 12), jak ucieczka, powołanie na wodza i wybawiciela narodu, poselstwo do faraona, plagi, wypuszczenie Izraelitów z niewoli, przejście przez Morze Czerwone, podróż do góry Synaj (Horeb), są tylko przygotowaniem do zasadniczego tematu całego Pięcioksięgu - przymierza. Odstępstwo od przymierza i jego odnowienie (32, 1; 34, 9) ma być przykładem odstraszającym przed podobnymi wypadkami w przyszłości. Trzonem opowiadania o zawarciu przymierza jest podanie Dekalogu (20, 1-21) i tzw. Kodeksu Przymierza, stanowiącego jego rozszerzenie. Resztę księgi wypełniają przepisy odnoszące się do kultu religijnego.

KSIĘGA KAPŁAŃSKA - poza opisem namaszczenia Aarona i jego synów na kapłanów (8, 1-10, 20), oraz ukarania bluźniercy (24, 10-23) - jest zbiorem przepisów prawnych, dotyczących kultu, jak obrzędy składania ofiar (1 - 7), reguły odnoszące się do czystości i nieczystości rytualnej zwierząt, pokarmów i ludzi, sposób rozpoznawania chorób skóry i trądu. Tutaj też dołączono przepisy, dotyczące Dnia Przebłagania (rozdz. 10), czystości moralnej, małżeństwa kapłanów i unikania obrzędów pogańskich, obowiązki względem Boga i bliźnich oraz przepisy o dorocznych świętach. Jest to tzw. Kodeks Świętości (17 - 27). Zakończeniem księgi są obietnice błogosławieństwa Bożego za wypełnienie Praw Bożych i przekleństwa za ich przekraczanie oraz ustawy o ślubach i dziesięcinach.

KSIĘGA LICZB - zawiera opis wypadków, jakie zaszły na pustyni od góry Synaj do doliny Moabu; przygotowanie do podróży, petraktacje z Edomitami, śmierć Aarona, epizod z wężami, zwycięstwo nad królami Zajordania, wystąpienie wróżbity Balaama. W te opisy wpleciono przepisy prawne o podziale Palestyny, o miastach lewickich, o miastach ucieczki i prawie spadkowym. Umieszczony na końcu księgi spis postojów w czasie wędrówki jest tylko luźno z nią związany.

KSIĘGA POWTÓRZONEGO PRAWA - to pouczenie prawne. Zawiera dwie mowy Mojżesza. Rozdziały 1 - 11 to wstęp do zbioru pouczeń prawnych, zawartych w trzonie (12 - 26) całej księgi. Dwie dalsze mowy Mojżesza (rozdz. 27; 29) zawierają nauki, dotyczące przymierza, zawartego w Kanaanie. Końcowe rozdziały (31 - 34) podają ostatnie polecenia i opisują śmierć Mojżesza.

Pięcioksiąg obejmuje ogromnie długi okres czasu od stworzenia świata aż do ostatniego postoju Izraela przed wkroczeniem do Ziemi Obiecanej. Celem jego jest pouczenie o pewnych prawdach religijnych. Opisując tylko fragmenty, wzięte z dziejów ludzkości i Izraela, autor nie chciał podawać pełnego obrazu wydarzeń historycznych. Z całości przedstawionego materiału przebija świadomie podjęta kompozycja teologiczna. Opowiadania są tak ułożone, jak kamienie w budowie, aby stanowiły pewną zwartą całość. Istotę tej myśli wyraził Bóg Abrahamowi: "Uczynię bowiem z ciebie wielki naród, będę ci błogosławił, i twoje imię uczynię sławnym... Przez ciebie ludy całej ziemi będą otrzymywały błogosławieństwo (Rdz 12, 2n)."

Chcąc tę myśl zrozumieć, trzeba się cofnąć do opowiadań dziejów pierwotnych. Bóg, Stwórca świata i Pan wszelkiego stworzenia, chciał człowieka uczynić szczęśliwym, ale pierwsi rodzice sami zrezygnowali ze szczęścia im ofiarowanego, popełniając świadomie grzech. Tu leży powód dalszego upadku potomków Adama i Ewy. Bóg karał za grzechy, ale stale myślał o podźwignięciu ludzkości. Grzech pierwszych rodziców, dzieje Kainitów i Noego, objawiają zarazem Plan Zbawczy Boga w stosunku do ludzkości. Narody przy wieży Babel się rozpraszają, ale Bóg wybiera Abrahama, aby przez niego ludzkość "otrzymała błogosławieństwo". Potomkowie Abrahama mają stanowić pomost między Bogiem, a ludzkością. Ma się to stać na tej właśnie ziemi, po której podróżuje klan Abrahama. Przymierze, zawarte między Bogiem, a Abrahamem (Rdz. 15, 18-21) jest tylko wstępem do wielkiego Przymierza na górze Synaj. Pozytywne ustosunkowanie się do niego i wierność Bogu ma być gwarancją wejścia do Ziemi Obiecanej, gdyż Jahwe jest Bogiem, przejawiającym pełnię doskonałości moralnej, różnym od bóstw nacjonalistycznych innych narodów. Przymierze, wypływające z miłości Bożej do ludzi jest podbudową Prawa, które zajmuje poczesne miejsce w Pięcioksięgu.Dzięki przymierzu, wędrówce do Ziemi Obiecanej i zadaniom, jakie ma Izrael spełnić w stosunku do całej ludzkości na podstawie wybraństwa, Pięcioksiąg stanowi jedną całość.

Czy księgi te ostoją się wobec krytyki historycznej? Jest rzeczą pewną, że nie są one pisane dzisiejszą metodą podawania historii. Nie można im jednak odmówić wiarogodności, spychając je do rzędu mitów i legend. Przeczą temu wykopaliska obrazujące życie społeczne, prywatne, polityczne i religijne w czasie trzech tysięcy lat przed Chrystusem. Znamy też pismo tak sylabiczne, jak nawet alfabetyczne, sięgające prawie XV stulecia przed Chr., które pomagało zapewne do pisemnego utrwalenia wypadków jeszcze w czasach Mojżesza. W ostatnich latach coraz częściej zwraca się uwagę na zgodność pomiędzy opisami Pięcioksięgu, a faktami historycznymi i specyficzną kulturą Bliskiego Wschodu w drugim tysiącleciu przed Chr. Gdy jednak rozpatrzymy osobno poszczególne opowiadania, zauważymy niejedno upiększenie literackie, nieliczenie się z chronoligicznym następstwem wypadków, etymologię ludową, podającą znaczenie popularne niektórych nazw, itd. Na to zwracają uwagę dawne i nowe dokumenty Kościoła, dotyczące Pięcioksięgu.*

Wychodząc z założeń ewolucyjnych, wyprowadzono na podstawie tych podobieństw monateizm izraelski z fetyszyzmu, animizmu i politeizmu, przypisując cały ten rozwój wpływowi otoczenia i przyczyn naturalnych. Teoria ta sprzeczna jest jednak ze sprawozdaniem Pięcioksięgu. Sam zresztą monoteizm nie mógł się zrodzić w środowisku Bliskiego Wschodu, który takiego nurtu w epoce Mojżesza i proroków nie znał. Sama religia nie była od początku doskonała, i tu należy przyjąć rozwój w tym sensie, że Bóg powoli podawał prawdy i ogłaszał prawa. Trzeba było wieków, aby naród dorósł do pełni Bożego Objawienia. Wiele praktyk religijnych istotnie brano z otoczenia, oczyszczając je z naleciałości pogańskich, niezgodnych z duchem własnej monoteistycznej religii. Podstawy jednak pozostaną nadprzyrodzone, objawione.


TEKST NIEDOKOŃCZONY
