KSIĘGA RODZAJU

WSTĘP

Najstarszą i najbardziej rozpowszechnioną u Semitów formą tradycji ludowej była genealogia, czyli przekazywane ustnie w niezmiennej kolejności imiona przodków, złączonych pochodzeniem od wspólnego protoplasty.

Właśnie pierwsza z pięciu ksiąg Mojżesza ma za podstawę swej treści genealogię: od pierwszego człowieka, Adama, do Jakuba-Izraela, ojca protoplastów dwunastu szczepów izraelskich. Ta nieprzerwana genealogia składa się z dziesięciu ogniw, z których każde nosi nazwę toldot (2; 4, 5, 1; 6,9; 10,1; 11,10; 11,27; 25,12; 25,19; 36, 1; 37, 2). Termin ten tłumacze greccy zastąpili greckim: genesis. Jednakże wyraz toldot ma nieco szersze znaczenie: potomstwo, generacja, rodowód (genealogia), historia pochodzenia lub początków. Staropolski wyraz "rodzaj" też znaczy "ród", "generacja".

Celem autora było przedstawić pochodzenie i początku narodu izraelskiego, wybranego przez Boga. Został on wybrany już w odległych swych przodkach, choć konkretne ujęcie tego wybrania widzimy dopiero w historii Abrahama.

Należy dodać, iż tłem wyrażenia idei wybrania i odrzucenia jest w tej książce opowiadanie o początkach i rozwoju zła, przede wszystkim w części pierwszej, gdzie zło zostało przedstawione jako ważny czynnik w kształtowaniu się pradziejów ludzkości.

Opisana w Księdze Rodzaju historia początków ludzkości i narodu izraelskiego jest opowiadaniem o początkach rozwoju religii. Charakterystyczne przy tym są obietnice dane najpierw Abrahamowi, następnie zaś Izaakowi i Jakubowi (12, 1-3; 13, 14-17; 17, 2-14; 18, 18n; 22, 16-18; 26, 24; 28, 13nn). Z tymi obietnicami łączy się ściśle ujęcie religii jako przymierza Boga z przedstawicielem (protoplastą) społeczności. Pierwsza taka umowa czy przymierze zostało zawarte z Adamem, następna z Noem, a ostatnia, najwyraźniejsza, z Abrahamem.

W Księdze Rodzaju można dostrzec zacząctki idei mesjańskiej. Najpierw w znamiennych słowach Rdz 3, 15, następnie w obietnicach, danych Abrahamowi i jego potomkom, wreszcie w wypowiedzi Jakuba o Judzie (49, 8 - 12), z którego miała powstać dynastia Dawidowa.

W sprawie historycznego charakteru jedenastu pierwszych rozdziałów, które są tak ważne z religijnego punktu widzenia, a które nasuwają tak wiele trudności, ukazało się przed kilkunastu laty oświadczenie sekretarza Komisji Biblijnej, wybitnego uczonego J. M. Vostego. Oświadczył on, że rodzaj literacki jedenastu pierwszych rozdziałów nie ma odpowiednika w znanych nam dzisiaj rodzajach literackich i że jest to specyficzne opowiadanie, mające na celu w sposób przystępny, dostosowany do umysłowości ówczesnych ludzi, przedstawić pochodzenie i początki ludzkości oraz narodu wybranego.

Podstawowe źródło opisów zawartych w Księdze Rodzaju, tradycja ludowa wczesnohebrajska, jeśli chodzi o pierwszą część tej księgi, oraz stara tradycja hebrajska o patriarchach, znalazły swe potwierdzenie w odkryciach wykopaliskowych na starożytnym Bliskim Wschodzie. Tradycja ta, mimo że w zasadzie odtwarza rzeczywiste fakty historyczne oraz tło lokalne i obyczajowe w pierwszej połowie II tysiąclecia przed Chr., ma pewne właściwości, z którymi należy się liczyć przy ocenie wiarogodności poszczególnych opowiadań.

Czy Mojżesz opracował Księgę Rodzaju tak, jak ją dzisiaj znamy? Co do pracy literackiej Mojżesza nie może być wątpliwości. Z drugiej jednak strony, ze względu na ślady późniejszych uzupełnień w obu częściach tej księgi (być może: 9, 20 - 27; 19, 31 - 38) oraz na ślady dwukrotnej przynajmniej redakcji niektórych opisów (np. opowiadanie o potopie w rozdz. 6 - 9), należy przypuszczać, że ostateczną formę przybrała księga w czasach po Mojżeszu.
